Dit was die tema van Martin Bester se ontbytprogram op Radio Jacaranda nadat ’n video op die Middelburg Observer se webblad, www.mobserver.co.za geplaas is van ’n kar wat rol en die deure al krakerig oopswaai. Inwoners is gevra om in te bel en vele onvleiende dinge is oor die dorp gesê: Daar is nie ’n uberdiens nie, mense gaan kuier met hulle overalls en doen nie eers die moeite om ordentlik aan te trek nie, ouers spring in wanneer daar baklei word. Bester en sy kollegas het gepraat van ’n intervention wat op die dorp moet plaasvind. Hy het ook gevra dat die dorp gehelp moet word om dalk die Kwêla Dorp van die Jaar te wen. Die koerant is daarna oorval deur inwoners en oudinwoners wat soos een man uitgeroep het: Middelburg is die beste dorp in die land. “Ons is nie so nie.” Daar is gesê dat Bester uitgenooi moet word om te kyk watter juweel hier op die Hoëveld is. ’n Lys van bates en prestasies is sommer dadelik genoem: •Springbok kaptein opgelewer in Wynand Claassen •Michellin wenner, die eerste van Suid-Afrika: Jan-Hendrik van der Westhuizen. •Olimpiese goue medalje marathon wenner, Josiah Thugwane. •Wêreldberoemde kunstenaar, dr. Esther Mahlangu. •Beeldhouer Phil Minnaar. •Gewilde skilder Johnny de Kock. •Skrywer Izak du Plessis. •Professor George Claassen, joernalis, skrywer, ombudsman. •Voormalige minister van Landbou, Jacob de Villiers. •Lewellyn Curlewis, akademikus skrywer, regspraktisyn. Kom ons stop eers. Middelburg is die skoonste dorp in Mpumalanga, uitstekende sportfasiliteite, museum vir druk- en gemeenskapspers, sewe Forever oorde, karmuseum, een van min wat weer ’n skoon oudit gekry het, skoon begraafplaas, geen slaggate, ontwikkeling… Fantastiese mense. Ons is nie goed nie, ons is beter as die Beste(r). Los julle koffiepraatjies en kom kyk self Martin! 