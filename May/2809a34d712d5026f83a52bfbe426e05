Mnr. Frik van Deventer het die volgende oggend gesien dat daar twee booswigte by sy mure op die hoeke van Bothasberg- en Chapmanspeakstraat rondgekyk het. Om 01:19 kom die twee doodluiters aangestap, waarop die een half teen die muur opklim en iets uit sy sak uithaal.  Op die videomateriaal lyk dit of hy moontlik gif in die erf gooi, maar mnr. Van Deventer sê die boef haal ’n klein selfoontjie uit sy sak uit en lig met die foon se flits in die erf in. Sy makker loer op ’n stadium saam met hom oor die muur, maar verdwyn dan uit die kamera-ogie. Sowat ’n minuut later sien jy volgens die beweging dat die kamera buite aksie gestel word. Volgens mnr. Van Deventer was dit toe dat die boosdoener sy kamera gebreek het.  • Mnr. Van Deventer meld dat sy CCTV kamera die afgelope tyd kort-kort verdagtes afgeneem het wat oor die mure loer. “Hulle kom in groepies en partykeer is dit drie van hulle.” Hy glo dit is dieselfde groep wat sowat twee weke gelede een van die bure, wat twee huise van hom af bly, se wiele gesteel het. Op die 19e Mei is daar ingebreek by iemand reg agter hulle en gister en vanoggend is daar ook met die flitse by hul direkte bure se erwe ingeskyn. 